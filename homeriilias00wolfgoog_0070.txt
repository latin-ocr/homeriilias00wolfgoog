 

58 ΙΛΙΑΔοΣ ο.

μακροῖσι ξυστοῖσι, τά ῥά σφ’ ἐπὶ νηυσὶν ἔκειτο

ναύμαχα κολλήεντα, κατὰ στόμα εἱμένα χαλκῷ.

· Πάτροκλος δ’, εἵως μὲν Ἀχαιοί τε Τρῶές τε 390

τείχεος ἀμφεμάχοντο θοάων ἔκτοθι νηῶν,

τόφρ’ ὅ γ’ ἐνὶ κλισίῃ ἀγαπήνορος Εὐρυπύλοιο

ἧστό τε καὶ τὸν ἔτερπε λόγοις, ἐπὶ δ’ ἕλκει· λυγρῷ

φάρμακ’ ἀκέσματ’ ἔπασσε μελαινάων ὀδυνάων.

αὐτὰρ ἐπεὶ δὴ τεῖχος ἐπεσσυμένους ἐνόησεν 306

Τρῶας, ἀτὰρ Δαναῶν γένετο ἰαχή τε φόβος τε, -

ᾤμωξέν ,τ’ ἄρ’ ἔπειτα καὶ ὣ πεπλήγετο μηρὼ

ν χερσὶ καταπρηνέσσ’, ὀλοφυρόμενος δ’ ἔπος ηὔδα·

,,Εὐρύπυλ’, οὐκέτι τοι δύναμαι χατέοντί περ ἒμπης

ἐνθάδε παρμενέμεν· δὴ γὰρ μέγα νεῖκος ὄρωρεν· 400

ἀλλὰ σε μὲν θεράπων ποτιτερπέτω, αὐτὰρ ἐγώ γε

σπεύσομαι εἰς Ἀχιλῆα, ἵν’ ὀτρύνω πολεμίζειν.

τίς δ’ οἶδ’, εἴ κέν .οί σὺν δαίμονι θυμὸν ὀρίνω

παρειπών, ἀγαθὴ δὲ παραίφασίς ἐστιν ἑταίρου.“

, τὸν μὲν ἄρ’ ὥς εἰπόντα πόδες φέρον· αὐτὰρ Ἀχαιοὶ 405

Τρῶας ἐπερχομένους μένον ἔμπεδον, οὐδὲ δύναντο

παυροτέρους περ ἐόντας ἀπώσασθαι παρὰ νηῶν·

οὐδέ ποτε Τρῶες Δαναῶν ἐδύναντο φάλαγγας

ῥηξάμενοι κλισίῃσι μιγήμεναι ήδὲ νέεσσιν.

ἀλλ’ ὥς τε στάθμη δόρυ νήιον ἐξιθύνει · 410

τέκτονος ἐν παλάμῃσι δαήμονος, ὅς ῥά τε πάσης

’ εὖ εἰδῇ σοφίης ὑποθημοσύνῃσιν Ἀθήνης,

ὥς μὲν τῶν ἐπὶ ἶσα μάχη τέτατο πτόλεμός τε·

ἄλλοι δ’ ἀμφ’ ἄλλῃσι μάχην ἐμάχοντο νέεσσιν.
Ἕκτωρ δ’ ἄντ’ Αἴαντος ἐείσατο κυδαλίμοιο. 41⁶

τὼ δὲ μιῆς περὶ νηὸς ἔχον πόνον, οὐδὲ δύναντο

οὔθ’ ὀ τὸν ἐξελάσαι καὶ ἐνιπρῆσαι πυρὶ νῆα,

οὔθ’ ὁ τὸν ἂψ ὤσασθαι, ἐπεί ῤ’ ἐπέλασσέ γε δαίμων.

 

