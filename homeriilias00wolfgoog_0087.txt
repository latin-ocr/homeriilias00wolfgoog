ΙΔΙΑΔΟΣ XVI. 75

ᾄκρω, ἐρευγόμενοι φόνον αἵματος· έν δέ τε θυμὸς

στήθεσιν ἄτρομός ἐστι, περιστένεται δέ τε γαστήρ·

τοῖοι Μυρμιδόνων ἡγήτορες ἡδὲ μέδοντες

ἀμφ’ ἀγαθὸν θεράποντα ποδώκεος Αἰακίδαο 165

ῥώοντ’. έν δ’ ἄρα τοῖσιν ἀρήιος ἵστατ’ Ἀχιλλεὺς

ὀτρύνων ἵππους τε καὶ ἀνέρας ἀσπιδιώτας.
πεντήκοντ’ ἦσαν νῆες θοαί, ᾗσιν Ἀχιλλεὺς

ἐς Τροίην ἡγεῖτο διίφιλος· ἐν δὲ ἑκάστῃ

πεντήκοντ’ ἔσαν ἄνδρες ἐπὶ κληῖσιν ἑταῖροι· 170

πέντε δ’ ἄρ’ ἡγεμόνας ποιήσατο, τοῖς ἐπεποίθειν,

σημαίνειν, αὐτὸς δὲ μέγα κρατέων ἤνασσεν.

τῆς μὲν ἰῆς στιχὸς ἦρχε Μενέσθιος αίολοθώρηξ,

υίὸς Σπερχειοῖο διιπετέος ποταμοῖο,

ὃν τέκε Πηλῆος θυγάτηρ καλὴ Πολυδώρη 176 ’

Σπερχειῷ ἀκάμαντι, γυνὴ θεῷ εὐνηθεῖσα,
αὐτὰρ ἐπίκλησιν Βώρῳ Περιήρεος υἷι,
ὃς ῤ’ ἀναφανδὸν ὄπυιε, πορὼν ἀπερείσια ἕδνα.

,τῆς δ’ ἑτέρης Ἐὔδωρος ἀρήιος ἡγεμόνευεν
παρθένιος, τὸν ἔτικτε χορῷ καλὴ Πολυμήλη, 180
Φύλαντος θυγάτηρ· τῆς δέ κρατὺς ἀργεϊφόντης
ἠράσατ’, ὀφθαλμοῖσιν ἰδὼν μετὰ μελπομένῃσιν
ἐν χορῷ , Ἀρτέμιδος χρυσηλακάτου κελαδεινῆς.
αὐτίκα δ’ εἰς ὑπερῷ’ ἀναβὰς παρελέξπο λάθρῃ
Ἑρμείας ἀκάκητα, πόρεν δέ οἱ ἀγλαὸν υἱὸν 185
Εὔδωρον, πέρι μὲν θείειν ταχὺν ἠδὲ μαχητήν.
αὐτὰρ ἐπεὶ δὴ τόν γε μογοστόκος Εἰλείθυια
ἐξάγαγε πρὸ φόωσδε καὶ ἠελίου ἴδεν αὐγάς,
τὴν μὲν Ἐχεκλῆος κρατερὸν μένος Ἀκτορίδαο
ἠγάγετο πρὸς δώματ’, ἐπεὶ πόρε μυρία ἕδνα, 190
τὸν δ’ ὁ γέρων Φύλας ἐὺ ἔτρεφεν ἠδ’ ἀτίταλλεν,

- ἀμφαγαπαζόμενος ὡς εἴ θ’ ἑὸν υἱὸν έόντα.

